## Retrospektiivitekniikat

"Glad, Mad, Sad" on annetun lähteen mukaan retrospektiivitekniikoista suosituin. Se on suoraviivainen, vie ennustettavan määrän aikaa ja on helposti toteutettavissa. Tekniikalla pyritään kartoittamaan laajasti aiheita syvällisen pohdinnan sijaan.

Retrospektiiviprosessi alkaa sillä, että osallistujat listaavat muistilapuille edellisen sprintin aikana tekemiään huomioita. Huomiot voivat liittyä nimenomaan edelliseen sprinttiin tai pidempään jatkuneeseen prosessiin, niiden ei kuitenkaan tarvitse olla tiimin jäsenten tekemisiä tai tekemättä jättämisiä. Osallistujat esittelevät lappunsa muille ja kiinnittävät ne taululle otsikoiden Mad, Sad ja Glad alle. Kun kaikki ovat esitelleet huomionsa, osallistujat äänestävät aiheita, joista haluavat keskustella. Yleensä kullakin osallistujalla on rajattu määrä aiheita. Tämän jälkeen keskustelua käydään aiheista eniten ääniä saaneesta alkaen kunnes joko aiheet tai aika loppuvat. 

Menetelmän hyvänä puolena voidaan pitää sitä, että huomioita saadaan kartoitettua laajasti, sillä ensimmäinen kerta, kun muut saavat arvioida toisten huomioita, on äänestysvaihe. Lisäksi menetelmä ohjaa kiinnittämään huomiota tulevaisuuden tekemiseen - sekä tiimin sisäiseen toimintaan että ulkopuolisiin olosuhteisiin.

"Start, Stop, Continue, More of, Less of Wheel" on nopea retrospektiivimenetelmä. Pienillä tiimeillä kymmenessäkin minuutissa läpivietävä prosessi tekee menetelmästä huomattavan tehokkaan.

Menetelmässä fasilitaattori piirtää ympyrän, jossa on mainitut viisi sektoria. Tämän jälkeen osallistujat voivat heitellä ajatuksia ja huomioita, jotka fasilitaattori sijoittelee ympyrän viiteen kategoriaan. 

Menetelmän nopeus verrattuna "Glad, Mad, Sad" -menetelmään syntyy muun muassa siitä, että tavoiteltuja toimenpiteitä saadaan suoraan osallistujilta irti. Toisaalta nopeuden kääntöpuolena on mahdollinen laajuuden puute. Riippuu varmasti fasilitaattorista ja osallistujien ryhmädynamiikasta, saadaanko menetelmällä irti kaikki tarpeellinen. Tässä mielessä "Glad, Mad, Sad" voi olla parempi, sillä se turvaa jokaiselle osallistujalle mahdollisuuden esittää ajatuksensa, eivätkä ryhmän nopeat ja äänekkäät pääse samalla tavalla dominoimaan tilannetta. Todennäköisesti menetelmiä voi ja kannattaakin myös vaihdella tiimin ja tiimiytymisen asteen mukaan.

 
